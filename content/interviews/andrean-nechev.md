
Д.:  - Как биха могли дизайнерите да защитават стойността на труда си и трябва ли да има бариера за влизане в дизайнерския пазар?

А.Н.:Не мисля, че трябва да има бариера, която да защитава стойността и работата, защото има много интересни дизайнери, които сами са се обучавали или прескачат от друга професия. Kлиентите търсят определен дизайнер заради неговите умения и качества и всъщност те са неговата защита. Професията на дизайнера не е така отговорна, както тази на архитекта, например; от дизайнерската работа не умират хора. Умения на дизайнер могат да се придобият и чрез работата, например хора дошли от музиката могат да ни изненадват с решенията си за визуална комуникация. Затова смятам, че образование в сферата на дизайна не би било излишно, но не е задължително. Ако дизайнерите се разделят по ценз, пазарът би пострадал.

Д.- Нормалният човек няма представа коя дизайнерска работа е стойностна. Да, дизайнерите не убиват хора с работата си, но със сигурност могат да навредят, ако не знаят точно какво правят. След като има такава висока пропускливост в професията.

А.Н.: Съгласен съм до някъде, но съм против регулациите по принцип. Смятам, че пазара може и би трябвало да се регулира сам, макар че много е възможно да има както възходи, така и спадове през цялото време. Поставяйки бариера, обаче, ще се лишим от свежата енергия на хора, дошли от други дисциплини и необучени по традиционния начин и такива, които не са обременени от наслагвано с години мислене. Да вземем за пример първите дизайнери, те идват от други дисциплини - Макс Бил, Станковски, и започват да формират нещо. Ако всички сме обучени по една и съща система, ще се лишим от разнообразното мислене. От тази гледна точка, вариативността е по-правилна, а пазара сам ще се регулира.

Д.: - В тази връзка как да се определя цената и съответно ценовата политика?
А.Н.: Ценовата политика на нашето студио обикновено е заплащане на час. Понякога оценяваме стойността на проекта и според съответната задача. Дизайнерите, които приемат работата си сериозно обикновено дават много повече, отколкото получават като заплащане. Когато дизайнерът е достатъчно навътре в даден проект, той се превръща в съавтор на съответния бизнес.

Д.: - Как обосновавате цената си за даден проект?
А.Н.: Определяме цената си и приблизително времето, което ще  вложим в съответния проект, а то никога не е толкова, колкото предполагаме, но поне гледаме да сме близо. Избират ни обикновено според портфолиото ни и цената. Рядко се случва да преговаряме за цената. Тя обикновено е такава, че да можем да живеем. В началото, когато започвахме, не беше толкова важно да вземем висока цена, по-скоро беше важно да получим работата, за да изградим портфолио. С течение на времето се научихме да отказваме някои проекти, които не са ни толкова любопитни или други, които са ни любопитни, но няма как да се издържаме с тях. Сега се опитваме да пазим баланс.

Д.: -Какво е отношението ви към социалните инициативи?
А.Н.: Колкото повече, толкова по-добре. Дизайнерите могат да дадат различни интересни решения за голям кръг проблеми.  Докато учим дизайн ние всички участваме в много социални и културни проекти. Така се научаваме да инвестираме време в такъв род дейности. Тъй като имаме различни гледни точки като хора, ние даваме и разнообразни идеи. Като студио ние също участваме в много социални инициативи с ниски бюджети и това ни носи много приятна работа, както и много контакти. Но това е лукс в една или друга степен.
Все пак смятам, че е много важно дизайнерите да участват в широки публични дебати, да познават проблемите на средата, в която живеят, на културата.

Д.: - Могат ли дизайнерите да бъдат предприемачи?
А.Н.: Дизайнерите по начало имат предприемачески дух и смятам, че това е все по-необходимо качество. Дизайнерът има манталитет на предприемач, той не само генерира, но и прокарва рискови и експериментални идеи, т.е. успява да убеди клиента да ги вземе. Ако говорим обаче за предприемачи в бизнеса, то там нещата са по-сложни и за никого в момента няма ясен бизнес модел, както за малките студия, така и за агенциите. Може би единствено за фрийлансърите започва да се оформя този бизнес-модел, защото могат да работят във виртуален офис, като по този начин спестяват разходи. Освен това могат да си сътрудничат с други хора, които имат подобен начин на мислене за работа по отделни проекти. А динамиката на пазара изисква бързина и ниски цени.

Д.: - Какво ще е развиетието на професията според теб?
А.Н.: Mисля, че посоката е добра, тенденцията за понижаването на цените се компенсира с бързина в темповете на работа. Което от своя страна съкращава времето за експериментиране, но предполагам, че това е и въпрос на лични качества.

Д.: - Aко се фокусираме върху бързината на работа, няма ли да пострада качеството и да се измести ценностната ни система?
А.Н.: Смятам, че е възможно да се адаптираме и да работим както бързо, така и качествено. Пазарът ни го налага, колкото и да не ни се иска. Дизайнериските услуги поевтиняват с годините и един от начините да се компенсира това е бързината. Бързината е качество, което се цени в много професии и области на съвременния живот. Нашите клиенти също трябва да реагират по-бързо в своята сфера на работа, няма как това да не се отрази и в нашата работа. Ние в Европа имаме този проблем - да действаме бавно - обмисляме прекалено дълго, вероятно заради нашата история, традиции и комплексността на обществото. Докато в държавите, които в момента прогресират като Бразилия, Южна Корея, Сингапур обществото е много по-динамично, всичко се случва много бързо, начинът им на живот е много по-забързан, а в същото време много хора имат достъп до добро дизайн-образование. Това е нашата конкуренция и ние трябва да влезем в този ритъм. И то вече се случва. Ние, разбира се трябва да спазим крайните срокове на хората, които работят за тези икономики.
Забързаните темпове се налагат и от още една сфера на живота, а именно социалните проекти. При нас идват наистина много проекти за фестивали и други подобни събития извън сферата на бизнеса.Те вече са толкова много, че няма как да бъдат обслужени всички, ако не работим по-бързо и качествено. Което вероятно е резултат и от повишента гражданска позиция на хората.

Д.: - Какви са проблемите, с които се сблъсквате в практиката?
А.Н.: Обикновено са свързани със споразумяването и ежедневната комуникация с клиентите. Както и намирането на подходящите хора, с които да работим, това наистина е един голям проблем.

Д.: Често се случва графичните студия да се формират от дизайнери, които са приятели, които вече знаят, че могат да работят заедно. Но това в един момент се превръща в бизнес и то е бизнес като всеки друг. Затова би трябвало да има човек, който отговаря за тази страна на нещата. Вие имате ли такъв човек?
А.Н.: Нямаме този тип опит. Ние бяхме трима приятели, всички бяхме фрийлансъри и в един момент решихме, че след като сме достатъчно добри и всеки от нас има клиенти, няма как нещата да не проработят. Никой не е бил фокусиран върху комерсиалната страна, и не сме се търсили заради различните си умения; напротив, нашите умения се припокриват. Ние търсехме начин да се инспирираме един-друг и да се професионализираме. Но при нас и така нещата работят и засега се чувстваме добре.
 
Д.: - Има ли друг важен въпрос, който смяташ, че е добре да бъде обсъден?
А.Н.:  Да, защо въобще се говори за нов бизнес-модел, кое е следващото ниво и къде искаме да отидем? Това ли е начина по който ще продаваме времето си и ще изкарваме прехраната си, налага ли се непрекъснато да се променяме, защото всичко около нас се променя много бързо? 

Фактът, че има много дизайнери на пазара е резултат от търсенето на такива услуги. Има много платформи, като Е-lance или 99 designs, които предлагат работа за хора, които може да не са учили дизайн. Да, наистина подбиват цените, но това пoражда друг феномен. Има клиенти, които никога няма да отидат там, защото при тях няма например customer service, както и елементарна аргументация на предложенията. Но от друга страна, има си хора за всичко. 20-те % от клиентите на качествени и скъпи дизайн-услуги, които са пазарували най-често в дизайн-агенции, никога няма да отидат на платформите, защото биха се разочаровали и ще се върнат при по-качествените услуги и начин на мислене. Така че процентът на ползвателите на скъпи дизайн-услуги се запазва. Просто са се появили нов тип клиенти: които чуват за графичен дизайн за първи път, виждат, че е достъпен и няма много да се охарчат. Някои, разбира се ще се опарят и няма да останат доволни от услугите, други - напротив, но това така или иначе поражда един нов пазар.
Появиха  се толкова много старт-ъпи и малки фирми, които трудно биха могли да отделят пари за дизайн, направен в сериозно графично студио. Не случайно изглеждат така иконките на вече големи и известни фирми, като пиленцето на Туитър или логото на Гугъл, това е една голяма суматоха на дизайн-пазара. Ре-дизайна е друга тема. Супер-влиятелни компании започват със супер-банални неща, продължават да ги използват и няма как да ги променят, защото с тях са разпознаваеми. Проблемът е, че не са като Стив Джобс - да имат ценности от самото начало и да заложат на тях. Обикновено новите предприемачи успяват при четвъртия си старт-ъп и затова е трудно от самото начало да се отделят пари за стойностен дизайн. От друга страна, колко утвърдени дизайнери с добра клиентела биха отделили време за начинаещи фирми, без да е ясно дали бизнесът им ще потръгне.

Никога не е имало такива глобални платформи, които да предлагат работа като дизайнери на много хора по света. И това е причината да кара други хора да обърнат внимание на дизайна, който вече е по-достъпен от всякога и те могат да си го позволят. Това търсене ражда все повече предлагане. Този нов пазар някой ден ще се засити, има много нови дизайнери, но не ми е известно какъв е процента на онези със съответното образование. 
Цялото това нещо разбива модела на досегашното дизайн-студио или рекламна агенция, защото в този динамичен свят е трудно хората да бъдат задържани на заплата. Всеки знае, че колкото повече умения успее да събере, толкова по-добре. Работейки в голяма агенция, за около година-две човек може да разбере най-вече как работи една тромава система. Но ако работи като фрийленсър и се сблъсква с проблемите на всички нива, ежедневно, знанията които ще добие са в пъти повече. 
Освен това в наши дни, клиентите имат нужда от много повече неща - от ФБ страница, от постер, от кoнтент-маркетинг. Една голяма агенция ще поиска много за всички тези услуги, а и едва ли ще държи всички тези специалисти на заплaта. Това ще породи отново търсене на фрийленсъри, и ще захрани пазара за тях. От там нататък при фрийленсърите се раждат моделите на нетуъркинга, което е прекрасно и което не може да се случи в една капсулирана агенция, където много неща остават скрити - търговски тайни, процес и др.
Всъщност новината тук е, че пазара за фрийленсърите е отворен широко.

Д.: Виждаш ли смисъл след завършване на образованието си човек да работи първо в дизайн-агенция?
А.Н. :  Да, но не за дълго, колкото да научи повече за бизнес-страната на нашата професия. Рекламните агенции обикновено търсят фрийленс-дизайнери за запълването на някакви дупки в тяхната верига, т.е. на тях им трябват по-скоро тесни специалисти, отколкото генералисти. Но когато общуваш дистанционно със съответния специалист, с когото работиш (например типограф, защото имаш нужда да се направи шрифт, но не можеш да поддържаш такъв човек на пълен работен ден), за теб е важно той да разбере твоята бизнес-стратегия. Това от една стрaна се затруднява от факта, че става въпрос за концентрирани и вглъбени в работата си хора, които рядко се сещат за целия контекст на нещата, а от друга, от разстоянието между вас. 

Колкото до това накъде отива нашата професия, любопитното е, че движението на design thinking хората е родено наскоро, макар идеолозите му Тим Браън и др. да не са толкова отскоро. Това движение не разпознава модела, по който се оформя процеса на design thinking. А за мен това е точно начина на мислене и процеса, който извървява всеки един визуален дизайнер. На мен ми прави неприятно впечатление твърдението им, че те са открили тази методология.

Д.: Аз също съм изненадана от това, че в толкова различни професионални области хората не само виждат и използват ценността на този тип мислене, а и го популяризират като свой, а ние, дизайнерите, не го правим. Защо?
А.Н. : Мисля, че това е характерната черта на предприемача - сетили са се, направили са конструкция на тази философия, назовали са я и я продават. Това, че едно заспало дизайн-поколение не е успяло да направи от визуалната комуникация това, което те правят е за сметка на всички нас. Визуалната комуникация е наследник на графичния дизайн, който преди е бил подчинен на тези принципи - как се извършва нещо от А до Я. И визуалната комуникация е разширена форма на графичния дизайн с ново название. Design thinking опакова визуална комуникация с още нещо; тази еволюция напред е съвсем нормална. Аз, като завършил визуална комуникация признавам постиженията на графичния дизайн, които са довели до това да има визуална комуникация, но не съм сигурен дали design thinkers си дават сметка откъде идва цялата тази методология и дали ще го признаят. Но нещата са такива каквито са. Нашата позиция в момента е догонваща. През следващите няколко години ще искаме да настигнем онова, което design thinkers правят, докато не се роди нещо ново. За този период на време дизайнерите ще са в тази позиция, което е много фрустриращо за някои.
Д.: Да, аз също бях формулирала тази теза, че трябва да започнем да използваме по-активно собственото си дизайн мислене за решаването на собствените си проблеми от работното ежедневие и като гилдия.

А.Н.: Spiekermann до голям степен признава в интервю за TED TALK, че като явление design thinkers правят нови неща, както признава и ролята на еволюцията на design thinking, като се има предвид, че той е много егоцентричен и радикален.





